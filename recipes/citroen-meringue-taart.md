---
prep_time: ''
cook_time: 15 min.
category: /Borrelhapjes
type_gerecht: ''
soort_gerecht: ''
cuisine: ''
source: Boodschappen.nl
persons: n/a
title: CITROEN MERINGUE TAART
---

## Ingrediënten

230 gr bloem (+ om te bestuiven)

125 gr boter (+ om in te vetten)

70 gr witte basterdsuiker

snufje zout

0.5 ei

Vulling:

3 citroenen (rasp en sap)

50 gr maïzena

200 gr suiker

3 eigelen

200 ml water

50 gr boter

Meringue topping:

4 eiwitten

50 gr suiker

## Benodigdheden

mixer

Bakvorm (27 cm)

Bakpapier

steunvulling

## Bereiding

Verwarm de oven op 180 graden. Begin met de bodem: meng het zout en de basterdsuiker door de bloem. Voeg dan de koude boter in stukjes toe en het halve ei. Mix tot een deeg dat je daarna kort met je handen tot een egale bal kneedt.

Bestrooi een werkvlak met een beetje bloem. Druk het deeg met je handen wat plat. Bestrooi ook de bovenzijde met een beetje bloem en rol het deeg verder uit met een deegroller tot hij een paar cm groter is dan de bodem van de bakvorm. Vet de bakvorm in met een beetje boter.

Verdeel de lap deeg (met behulp van je roller) over de bakvorm. Mocht het deeg scheuren kun je het makkelijk weer aan elkaar drukken. Snijd het overige deeg van de randen en prik met een vork gaatjes in de bodem.

Maak een stuk bakpapier iets vochtig en kreukel het op tot een bal. Vouw weer uit elkaar en leg op de bodem. Verdeel hier de steunvulling op. Zet dit 15 minuten in de oven. Haal de bakvorm daarna uit de oven, verwijder de steunvulling en het bakpapier en bak de vorm nogmaals 15 minuten in de oven.

Boen de 3 citroenen goed schoon en rasp de schil met een dunne rasp er af, let op dat je het witte gedeelte niet meeneemt, dit smaakt bitter. Voeg de suiker, citroensap en rasp en ook het water toe aan een pannetje. Roer met een garde door elkaar.

Meng de maizena met een paar eetlepels water tot een papje en voeg toe aan het citroenmengsel en blijf ondertussen roeren, als het begint in te dikken zet je het vuur laag.

Laat de klontjes boter in het mengsel smelten. Splits 3 eieren en bewaar het eiwit (zorg dat hier geen eigeel bij zit). Roer de eidooiers een voor een door de citroenvulling. Laat het mengsel verder afkoelen.

Haal de afgekoelde bodem eventueel uit de vorm. Verdeel het citroenmengsel over de krokante bodem. Splits nog een ei en klop de eiwitten in een schone kom stijf en voeg tijdens het mixen steeds een beetje suiker toe. Als er mooie glanzende pieken zijn ontstaan is de meringue goed. Verdeel het met een spatel over de afgekoelde citroenvulling en probeer kleine piekjes te maken.

Brand als laatste met een crème brulee brander de piekjes licht bruin.

## Tips

Het beste is om de citroen meringue taart op de dag zelf te serveren. Je kunt ook de bodem met vulling al een dag van tevoren maken en het eiwitschuim er op de dag zelf op doen.

Bewaar hem liever niet in de koelkast omdat het schuim anders nat wordt.

Geen crème brûlée brander? Zet de taart dan een paar minuutjes onder de grill in de oven.